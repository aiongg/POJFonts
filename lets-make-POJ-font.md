# Chò-hóe lâi chò Pe̍h-ōe-jī jī-thé
Pe̍h-ōe-jī lāi-té ū chin-chē kā im-tiau-hû-hō kap chò-hóe ê bó-im, tāi-pō͘-hun ê jī-thé lóng bô pau-koat chit-kóa jī, só͘-í ē bô-hoat-tō͘ hián-sī, pìⁿ chò chi̍t-tè sì-kak tāu-hū. Chit-ê chōng-hóng mā chō-sêng Pe̍h-ōe-jī ē-tàng ēng ê jī-thé hui-siông chió. Beh kái-koat chit-ê būn-tê, lán ē-tàng chhōe hiān-iú ê, ū khai-hòng siū-koân ê jī-thé lâi siu-kái, kā pún-té bô ê jī pó͘--khí-lâi. Sòa--lo̍h-lâi tō lâi sòe-bêng ài án-chóaⁿ chò.

# 做夥來做白話字字體
白話字內底有真濟共音調符號敆做夥 ê 母音，大部分 ê 字體攏無包括這寡字，所以會無法度顯示，變做一塊四角豆腐。這个狀況嘛造成白話字會當用 ê 字體非常少。欲解決這个問題，咱會當揣現有 ê ，有開放授權 ê 字體來修改，共本底無 ê 字補起來。紲落來就來說明愛按怎做。

## 1. An-chng su-iàu ê nńg-thé
Chit-ê sòe-bêng lāi-té sú-iōng ê sī khai-goân nńg-thé FontForge. Ē-tàng tī chia táng-ló͘ : [FontForge](https://fontforge.org/en-US/)  
Táng-ló͘ liáu tō phah-hō͘-khui, chiàu chí-sī an-chng.

## 1. 安裝需要 ê 軟體
這个說明內底使用 ê 是開源軟體 FontForge. 會當佇遮 táng-ló͘ : [FontForge](https://fontforge.org/en-US/)  
Táng-ló͘ 了就拍予開，照指示安裝。


## 2. Chhōe siūⁿ beh kái ê jī-thé
Nā-sī m̄-chai beh ùi tó-ūi chhōe ē-tàng the̍h lâi kái ê jī-thé, chi̍t-ê kán-tan ê hong-hoat sī khì [Google Fonts](https://fonts.google.com/) khòaⁿ, chit-ê bāng-chām lāi-té ē-tàng khòaⁿ-tio̍h chin-chē jī-thé. Ná-ū khòaⁿ tio̍h kah-ì ê, tō tiám--li̍p-khì khòaⁿ "License" ê pō͘-hun. It-tēng ài khak-tēng chit-ê jī-thé sī iōng chhiūⁿ "Open Font License" chit-lūi ín-chún siu-kái ê siū-koân chiah ē-tàng the̍h lâi kái, bô tō sī chhim-koân --o͘h.    

Bô chò kòe jī-thé, khah bô se̍k beh án-chóaⁿ chò ê lâng kiàn-gī sī seng soàn chi̍t-ê kan-na chi̍t-chióng jī-tāng (font weight) kah hong-keh ê jī-thé (tō-sī "Styles" ê pō͘-hun chí-ū chi̍t-hāng ê) lâi chò, khah bē bú kah bū-sà-sà.     

Soàn hó tō ji̍h "Download Family" lâi táng-ló͘ jī-thé ê tòng-àn.

## 2. 揣想欲改 ê 字體
若是毋知欲對佗位揣會當提來改 ê 字體，一个簡單 ê 方法是去 [Google Fonts](https://fonts.google.com/) 看，這个網站內底會當看著真濟字體。若有看著合意 ê ，就點入去看 "License" ê 部分。一定愛確定這个字體是用像 "Open Font License" 這類允准修改 ê 授權才會當提來改，無就是侵權喔。   

無做過字體，較無熟欲按怎做 ê 人建議是先選一个干焦一種字重 (font weight) 佮風格 ê 字體（就是 "Styles" ê 部分只有一項 ê ）來做，較袂舞甲霧嗄嗄。    

選好就揤 "Download Family" 來 táng-ló͘ 字體 ê 檔案。


## 3. Se̍k-sāi FontForge ê ki-pún chhau-chok
Seng phah-khui FontForge, koh-lâi ji̍h "File" > "Open" soán beh the̍h lâi kái ê jī-thé, ji̍h "OK" kā phah hō͘ khui.    

In-ūi jī-thé ki-pún-siōng kan-na ē chò khah chia̍p ēng ê jī, phah-khui í-āu èng-kai ē khòaⁿ-tio̍h chin-chē keh-á lāi-té sī khang--ê. Ē-tàng ji̍h "Encoding" > "Compact", kā khang--ê keh-á lóng chhàng--khí-lâi khah bē tìn-tè.  

Nā-sī chiok-chē jī khòaⁿ--khí-lâi chhiau-kòe keh-á ê hoān-ûi, bô-hó piān-sek, ē-tàng ji̍h "View" > "Fit to font bounding box" hō͘ jī ê chhùn-chhioh tiâu-chéng kàu tú-á-hó tī keh-á lāi-té. Téng-koân "sò͘-jī + pixel outline" ê soán-hāng ē-tàng tiâu-chéng keh-á ê tōa-sè.  

Lēng-gōa FontForge tī phah-khui ê sî-chūn tī jī ê thâu-téng hián-sī ê sī i ê Unicode hō-bé (chit-ê hō-bé sī cha̍p-la̍k chìn-ūi--ê). Ē-tàng tī "View" > "Label Glyph by" lāi-té ōaⁿ chò bat-hāng. Khah chia̍p ēng ê sī "Unicode" kah "Name".  

Beh chò sin ê jī, lán tō su-iàu sin ê khang keh-á. Ji̍h "Encoding" > "Add Encoding Slots", su-li̍p siūⁿ beh ài kúi keh, ji̍h "OK" tō ē-tàng khòaⁿ-tio̍h siōng ē-kha ū cháu-chhut sin ê khang keh-á--lo͘h.

## 3. 熟似 FontForge ê 基本操作
先拍開 FontForge，閣來揤 "File" > "Open" 選欲提來改 ê 字體，揤 "OK" 共拍予開。

因為字體基本上干焦會做較捷用 ê 字，拍開以後應該會看著真濟格仔內底是空--ê。會當揤 "Encoding" > "Compact"，共空--ê格仔攏藏起來較袂鎮地。

若是足濟字看起來超過格仔 ê 範圍，無好辨識，會當揤 "View" > "Fit to font bounding box" 予字 ê 寸尺調整到拄仔好佇格仔內底。頂懸 "數字 + pixel outline" ê 選項會當調整格仔 ê 大細。

另外 FontForge 佇拍開 ê 時陣佇字 ê 頭頂顯示 ê 是伊 ê Unicode 號碼（這个號碼是十六進位--ê）。會當佇 "View" > "Label Glyph by" 內底換做捌項。較捷用 ê 是 "Unicode" 佮 "Name"。

欲做新 ê 字，咱就需要新 ê 空格仔。揤 "Encoding" > "Add Encoding Slots" 輸入想欲愛幾格，揤 "OK" 就會當看著上下跤走出新 ê 空格仔囉。


## 4. Khai-sí chò jī pó͘ jī
Tâi-gí lô-má-jī lāi-té khiàm ê jī hun chò nn̄g-chéng. Chi̍t-chéng ū tùi-èng ê Unicode, lēng-gōa chi̍t-chéng bô. Ē-tàng chham-khó "charset.xlsx" iá-sī "charset.txt", lāi-té ū chéng-lí jī-bó tùi-èng ê Unicode. Nā-sī khàng-pe̍h--ê, tō-sī bô Unicode ê hit-chéng. Chit nn̄g-chéng ài ēng bô-kâng ê hong-hoat lâi siat-tēng. Kán-tan soeh-bêng chi̍t-ê:

* Ū Unicode: Kā jī chò--chhut-lâi í-āu kā hō chi̍t-ê tùi-èng ê Unicode hō-bé tō ē-sái.
* Bô Unicode: Kā jī chò--chhut-lâi í-āu ài iōng "Ligature (liām-jī)" ê hong-hoat chí-tēng jī beh án-chóaⁿ phah--chhut-lâi.

Lí nā-sī ē-hiáu iōng Python script, mā chai-iáⁿ Fontforge ki-pún ê sú-iōng hong-hoat, ē-sái iōng A-ióng chò ê chū-tōng-hòa kang-kū, chò--khí-lâi ē khah kín. Soeh-bêng khòaⁿ chiah: [Iōng chū-tōng-hòa kang-kū chò Pe̍h-ōe-jī jī-thé](make-POJ-font-with-automation-script.md)


## 4. 開始做字補字

台語羅馬字內底欠 ê 字分做兩種。一種有對應 ê Unicode, 另外一種無。會當參考 "charset.xlsx" 猶是 "charset.txt"，內底有整理字母對應 ê Unicode. 若是空白--ê ，就是無 Unicode ê 彼種。這兩種愛用無仝 ê 方法來設定。簡單說明一下：

* 有 Unicode：共字做出來以後共號一个對應 ê Unicode 號碼就會使。
* 無 Unicode：共字做出來以後愛用 "Ligature（連字）" ê 方法指定字欲按怎拍出來。 

你若是會曉用 Python script, 嘛知影 Fontforge 基本 ê 使用方法，會使用阿勇做 ê 自動化工具，做起來會較緊。說明看遮：[用自動化工具做白話字字體](make-POJ-font-with-automation-script.md)

     
- - -

* Hoān-lē 1: Chò "ⁿ"   
    Tùi-chiàu "charset.txt" ē-tàng khòaⁿ-tio̍h "ⁿ" ê Unicode sī "U+207F". Lán seng tī khàng-pe̍h ê keh-á téng-koân chiàⁿ-ji̍h, soán "Glyph Info". Tī phah-khui ê thang-á lāi-té chhōe-tio̍h "Unicode Value", su-li̍p "207f" (tō-sī i ê Unicode the̍h-tiāu "U+"). Koh-lâi ji̍h siōng ē-kha ê "OK" kā thang-á koaiⁿ-tiāu.  

    In-ūi chit-ê sè-jī ê "ⁿ" the̍h sió-siá ê "n" lâi kài ê khah kín, seng khì thâu-chêng chhōe jī-thé pún-té tō chò hó ê "n", chiàⁿ-ji̍h, soán "Copy Reference" lâi ho̍k-chè "n" ê hêng. Tńg-khì tú-á siat-tēng hó "ⁿ" Unicode ê hit keh, chiàⁿ-ji̍h soán "Paste" kā ho̍k-chè ê "n" tah--li̍p-khì.   

    Ūi-tio̍h khak-tēng "ⁿ" khǹg ê ūi-tì, seng phah-khui "Window" > "New Metrics Window". Ē-tàng khòaⁿ-tio̍h téng-koân ū chi̍t-ê su-li̍p-kheng lāi-té í-keng ū chi̍t-jī "ⁿ". Lán tī chi̍t-jī "ⁿ" ê thâu-chêng koh phah chi̍t-jī "a" lâi chò chham-khó. Tī ē-kha ē-sái khòaⁿ-tio̍h chit-má "ⁿ" kah "a" nn̄g-jī pêⁿ-tōa.

    Koh-lâi ài kā i ê chhùn-chhioh tiâu hō͘ sè, chiah sī lán beh ài ê "ⁿ". Tī keh-á tiám nn̄g-ē, phah-khui pian-chi̍p ōe-bīn. "Element" > "Transformations" > "Transform", tī pún-lâi sī "Move..." ê só͘-chāi kái soán "Scale Uniformly...". Ná tiâu-chéng pah-hun-pí ê sò͘-jī ē-tàng ná ji̍h "Apply" khòaⁿ tiâu-chéng liáu ê hāu-kó. Chhùn-chhioh móa-ì tō ē-sái ji̍h "OK". Koan-chhat Metrics Window ē hoat-hiān "ⁿ" khǹg ê ūi iû-oân bô chèng-khak. Tī pian-chi̍p ōe-bīn iōng Pointer kang-kū ē-tàng kā "ⁿ" thoa sóa-ūi. Chi̍t-bīn thoa chi̍t-bīn khòaⁿ Metrics Window lāi-té ê "ⁿ" ū tī chèng-khak ê ūi-tì bô. Mā ē-sái kā Metrics Window su-li̍p-kheng lāi-té ê "a" ōaⁿ-chò kî-tha jī-bó lâi khòaⁿ tàu--khí-lâi hāu-kó án-chóaⁿ. Nā lóng bô-būn-tê, "ⁿ" tō chò hó--ah.

* 範例 1：做 "ⁿ"    
    對照 "charset.txt" 會當看著 "ⁿ" ê Unicode 是 "U+207F"。咱先佇空白 ê 格仔頂懸正揤，選 "Glyph Info"。佇拍開 ê 窗仔內底揣著 "Unicode Value", 輸入 "207f" （就是伊 ê Unicode 提掉 "U+"）。閣來揤上下跤 ê "OK" 共窗仔關掉。    

    因為這个細字 ê "ⁿ" 提小寫 ê "n" 來改 ê 較緊，先去頭前揣字體本底就做好 ê "n"，正揤，選 "Copy Reference" 來複製 "n" ê 形。轉去拄仔設定好 "ⁿ" Unicode ê 彼格，正揤選 "Paste" 共複製 ê "n" 貼入去。

    為著確定 "ⁿ" 囥 ê 位置，先拍開 "Window" > "New Metrics Window"。會當看著頂懸有一个輸入框內底已經有一字 "ⁿ"。咱佇這字 "ⁿ" ê 頭前閣拍一字 "a" 來做參考。佇下跤會使看著這馬 "ⁿ" 佮 "a" 兩字平大。

    閣來愛共伊 ê 寸尺調予細，才是咱欲愛 ê "ⁿ"。佇格仔點兩下，拍開編輯畫面。"Element" > "Transformations" > "Transform"，佇本來是 "Move..." ê 所在改選 "Scale Uniformly..."。那調整百分比 ê 數字會當那揤 "Apply" 看調整了 ê 效果。寸尺滿意就會使揤 "OK"。觀察 Metrics Window 會發現 "ⁿ" 囥 ê 位猶原無正確。佇編輯畫面用 Pointer 工具會當共 "ⁿ" 拖徙位。一面拖一面看 Metrics Window 內底 ê "ⁿ" 有佇正確 ê 位置無。嘛會使共 Metrics Window 輸入框內底 ê "a" 換做其他字母來看鬥起來效果按怎。若攏無問題，"ⁿ" 就做好矣。


* Hoān-lē 2: Chò "O͘" kah "o͘"
    "O͘" kah "o͘" bô tùi-èng ê Unicode, su-iàu iōng "O" kah "◌͘" (Combining Dot Above Right, U+0358. Sī chi̍t-ê choan-mn̂g iōng-lâi khǹg tī jī-bó chiàⁿ-pêng téng-koân ê tiám) cho͘-ha̍p. Tāi-seng lán seng tī jī-thé ū ê jī lāi-té chhōe khòaⁿ kám ū chi̍t-ê Unicode sī U+0358 ê "◌͘". Nā-sī bô mā bē-iàu-kín, ē-tàng the̍h seⁿ-chò chha-put-to ê "." (U+002E) lâi ēng. Iōng kah hoān-lē 1 kâng-khóan ê hong-hoat chò chi̍t-ê beh hō͘ "O͘" kah "o͘" choan-iōng ê tiám, tī keh-á chiàⁿ-ji̍h, soán "Glyph Info", lāi-té "Glyph Name" su-li̍p "dot", hō͘ i ū chi̍t-ê miâ (í-āu ē ēng-tio̍h). Koh-lâi tī tiám ê keh-á chiàⁿ-ji̍h, soán "Copy Reference" lâi ho̍k-chè.

    Tī beh iōng-lâi khǹg "O͘" kah "o͘" ê khàng-pe̍h keh-á chiàⁿ-ji̍h soán "Paste" kā ho̍k-chè ê tiám tah--li̍p-khì. Koh-lâi kâng-khóan ê hong-hoat tī "O͘" ê keh-á kā "O" tah--li̍p-khì; tī "o͘" ê keh-á kā "o" tah--li̍p-khì. Tī keh-á tiám nn̄g-ē, phah-khui pian-chi̍p ōe-bīn. Iōng Pointer kang-kū kā tiám thoa káu chèng-khak ê ūi-tì (Chù-ì: Thoa tiám tō hó mài thoa tio̍h "O"). Tiâu-chéng liáu tō ē-sái kā pian-chi̍p ōe-bīn koaiⁿ--khí-lâi. Tī "O" ê keh-á chiàⁿ-ji̍h, soán "Glyph Info". Tī phah-khui ê thang-á lāi-té chhōe-tio̍h "Glyph Name", su-li̍p "Oo.liga". "o" mā-sī kâng-khóan chhú-lí, "Glyph Name" su-li̍p "oo.liga" (Chù-ì: Tōa sió siá bô kâng).

    In-ūi bô tùi-èng ê Unicode, koh ài siat-tēng su-li̍p ê hong-hoat. "Element > Font Info" tī tò-pêng chhōe "Lookups", téng-koân soán "GSUB", koh-lâi ji̍h chiàⁿ-pêng ê "Add Lookup". Tī thiàu--chhut-lâi ê thang-á lāi "Type" soán "Ligature Substitution". "Feature" ê só͘-chāi soán "liga Standard Ligatures", soán hó ji̍h ē-kha ê "OK". Tō ē khòaⁿ-tio̍h thang-á koaiⁿ--khí-lâi, "GSUB" ē-kha ke chi̍t-hāng "'liga' Standard Ligatures lookup 0". 
    
    Koh-lâi ji̍h chiàⁿ-pêng ê "Add Subtable". Thâu-chi̍t-ê thang-á ti̍t-chiap ji̍h "OK", sòa-lo̍h-lâi tī thiàu--chhut-lâi ê thang-á ū "New" ê só͘-chāi ji̍h chi̍t-ē, su-li̍p "Oo.liga", tō-sī lán pang "O͘" hō ê miâ. Chiàⁿ-pêng su-li̍p "O" khang chi̍t-keh "dot", khòaⁿ--khí-lâi ē chhiūⁿ "O dot(◌͘)". Án-ne "O͘" tō chò hó--ah. "o͘" mā-sī kâng-khóan ê hong-hoat. M̄-koh m̄-bián têng-chò lookup ê só͘-chāi, ti̍t-chiap ùi "GSUB" ē-kha "'liga' Standard Ligatures lookup 0" tiám hō͘ khui, lāi-té ê "'liga' Standard Ligatures lookup 0-1" tiám nn̄g-ē, kā thang-á phah hō͘ khui koh ka sin--ê tō hó.

* 範例 2：做 "O͘" 佮 "o͘"
    "O͘" 佮 "o͘" 無對應 ê Unicode, 需要用 "O" kah "◌͘"（Combining Dot Above Right, U+0358. 是一个專門用來囥佇字母正爿頂懸 ê 點）組合。代先咱先佇字體有 ê 字內底揣看敢有這个 Unicode 是 U+0358 ê "◌͘"。若是無嘛袂要緊，會當提生做差不多 ê "."（U+002E）來用。用佮範例 1 仝款 ê 方法做這个欲予 "O͘" 佮 "o͘" 專用 ê 點，佇格仔正揤，選 "Glyph Info"，內底 "Glyph Name" 輸入 "dot"，予伊一个名（以後會用著）。閣來佇點 ê 格仔正揤，選 "Copy Reference" 來複製。

    佇欲用來囥 "O͘" 佮 "o͘" ê 空白格仔正揤選 "Paste" 共複製 ê 點貼入去。閣來仝款 ê 方法佇 "O͘" ê 格仔共 "O" 貼入去；佇 "o͘" ê 格仔共 "o" 貼入去。佇格仔點兩下，拍開編輯畫面。用 Pointer 工具共點拖到正確 ê 位置（注意：拖點就好莫拖著 "O"）。調整了就會使共編輯畫面關起來。佇 "O" ê 格仔正揤，選 "Glyph Info"。佇拍開 ê 窗仔內底揣著 "Glyph Name", 輸入 "Oo.liga"。"o" 嘛是仝款處理， "Glyph Name", 輸入 "oo.liga"（注意：大小寫無仝）。

    因為無對應 ê Unicode，閣愛設定輸入 ê 方法。"Element > Font Info" 佇倒爿揣 "Lookups"，頂懸選 "GSUB"，閣來揤正爿 ê "Add Lookup"。佇跳出來 ê 窗仔內 "Type" 選 "Ligature Substitution"。"Feature" ê 所在選 "liga Standard Ligatures" ，選好揤下跤 ê "OK"。就會看著窗仔關起來，"GSUB" 下跤加一項 "'liga' Standard Ligatures lookup 0"。

    閣來揤正爿 ê "Add Subtable"。頭一个窗仔直接揤 "OK"，紲落來佇跳出來 ê 窗仔有 "New" ê 所在揤一下，輸入 "Oo.liga"，就是咱幫 "O͘" 號 ê 名。正爿輸入 "O" 空一格 "dot"，看起來會像 "O dot(◌͘)"。按呢 "O͘" 就做好矣。"o͘" 嘛是仝款 ê 方法。毋閣毋免重做 lookup ê 所在，直接對 "GSUB" 下跤 "'liga' Standard Ligatures lookup 0" 點予開，內底 ê "'liga' Standard Ligatures lookup 0-1" 點兩下，共窗仔拍予開閣加新--ê 就好。

Kî-tha khiàm ê jī mā-sī iōng kâng-khóan ê hong-hoat chò. Bô tùi-èng ê Unicode ê jī tō ài seng hō Glyph Name chiah siat-tēng Ligature. Seng kā múi chi̍t-ê siaⁿ-tiāu lóng chò hó ē khah hong-piān. Siaⁿ-tiāu 2 ~ 9 ê Glyph Name ē-tàng iōng "t2" ~ "t9". Kî-tha ê jī chhiūⁿ "Á" ê Glyph Name tō ē-tàng hō-chò "A8.liga", Ligature ê cho͘-sêng sī "A t8"; "m̄" tō hō-chò "m7.liga", Ligature ê cho͘-sêng sī "m t7". 

Siōng ài chù-ì ê sī "Ó͘" kah "ó͘". In-ūi sī saⁿ-hāng mi̍h-kiāⁿ tàu--khí-lâi--ê, tī siat-tēng Ligature ê sî-chūn ài siat-tēng nǹg-chióng. "Ó͘" ê Glyph Name chiàu lán thâu-chêng ê kui-chek ē sī "Oo8.liga", i ê Ligature cho͘-sêng chi̍t-chióng sī "O dot t8", lēng-gōa chi̍t-chióng sī "O t8 dot", nn̄g-chióng lóng ài siat-tēng. "ó͘" mā-sī kâng-khóan ê hong-hoat chhú-lí.

Choân-pō͘ chò liáu tō ē-tàng chún-pī su-chhut sin jī-thé--ah. Seng ji̍h "Element" > "Font Info...", kā "Fontname", "Family Name" kah "Name For Humans" kái-chò ka-kī siūⁿ-beh hō ê miâ, ji̍h "OK". Ji̍h liáu ē chhut-hiān chi̍t-ê thang-á mn̄g kóng kám-ū khak-tēng beh kài? ji̍h "Change" kā kài tō sī--ah. 

Koh-lâi tō "File" > "Generate Fonts", soán hó tóng-àn beh khǹg ê só͘-chāi, tóng-miâ ē-kha soán `OpenType (CFF)`, "Option" phah hō͘ khui kau `Hints`, `Flex Hints`, `PS Glyph Names`, `OpenType`, kî-tha ê lóng mài kau, ji̍h "OK" kā thang-á koaiⁿ-tiāu. Ji̍h "Generate", chò hó ê jī-thé tóng-àn tō ē chhut-hiān tī soán hó ê chu-liāu-a̍p-á lāi-té--ah.


其他欠 ê 字嘛是用仝款 ê 方法做。無對應 ê Unicode ê 字就愛先號 Glyph Name 遮設定 Ligature。先共每一个聲調攏做好會較方便。聲調 2 ~ 9 ê Glyph Name 會當用 "t2" ~ "t9"。其他 ê 字像 "Á" ê Glyph Name 就會當號做 "A8.liga"，Ligature ê 組成是 "A t8"；"m̄" 就號做 "m7.liga"，Ligature ê 組成是 "m t7"。

上愛注意 ê 是 "Ó͘" 佮 "ó͘"。因為是三項物件鬥起來--ê，佇設定 Ligature ê 時陣愛設定兩種。"Ó͘" ê Glyph Name 照咱頭前 ê 規則會是 "Oo8.liga"，伊 ê Ligature 組成一種是 "O dot t8"，另外一種是 "O t8 dot"，兩種攏愛設定。"ó͘" 嘛是仝款 ê 方法處理。

全部做了就會當準備輸出新字體矣。先揤 "Element" > "Font Info..."，共 "Fontname"、"Family Name" 佮 "Name For Humans" 改做家己想欲號 ê 名，揤 "OK". 揤了會出現一个窗仔問講敢有確定欲改？揤 "Change" 共改就是矣。

閣來就 "File" > "Generate Fonts"，選好檔案欲囥 ê 所在，檔名下跤選 `OpenType (CFF)`，"Option" 拍予開勾 `Hints`, `Flex Hints`, `PS Glyph Names`, `OpenType`，其他攏莫勾，揤 "OK" 共窗仔關掉。揤 "Generate"，做好 ê 字體檔案就會出現佇選好 ê 資料匣仔內底矣。